---
title: Za kratší konec provazu teď tahají firmy
date: 2023-01-23
papers: Dnes
---
> Na trhu práce je takový hlad po lidech, že si absolventi většinou mohou z nabídek vybírat. „Jsou na startovní pozici a mají při hledání práce často lepší vyhlídky než manažeři,“ říká Barbora Tomšovská z headhunterské agentury Touchdown.

\##&nbsp;Takže je nyní situace obtížnější pro zaměstnavatele než potenciální zaměstnance?
Určitě, za delší konec provazu dnes tahají absolventi. Mají přitom jiný pohled na práci, než tomu bylo dřív, chtějí mít čas i na koníčky a soukromý život. Nedávno jsme pro klienta hledali asistentku do HR – našli jsme ji, jenže ta nakonec řekla, že se musí starat o psy a že je to pro ni příliš velký závazek.

## Dokázaly se tomuto trendu firmy přizpůsobit?

Ano, vědí totiž, že to je nejlepší způsob, jak uspět. Navíc do jejich přístupu výrazně zasáhl covid, který je přiměl uvolnit režim, umožnit práci z domu, víc lidem důvěřovat.

## Nakonec jsou tak spokojení absolventi i zaměstnavatelé…

Určitě je pro firmy mnohem efektivnější udržet si spokojené zaměstnance, které se jim podařilo najít a zaučit, než dokola hledat nové.

## Mají dnes společnosti šanci od absolventů něco požadovat nebo očekávat?

V případě vysokoškoláků je to rozhodně angličtina, bez té to nejde, každý další jazyk je bonus navíc. A pak velkou flexibilitu.

## Co stáže a pracovní zkušenosti?

Spíše než školy, specializace a praxe firmy zajímá přístup absolventa. Ptá se uchazeč nejdřív na délku pracovní doby, auto, benefity, stravenky a výhled z kanceláře? Tak to není ten pravý. Naopak když projeví zájem o pracovní místo, vyzvídá, co je jeho náplní, co dalšího se může naučit, kam se může posunout, vyzařuje pozitivní postoj, tím zaujme.

## Existují pořád firmy, které si mohou mezi absolventy vybírat?

Samozřejmě, a je to přání každé společnosti, aby byla pro uchazeče podobně atraktivní. Pověst je mimořádně důležitá, každá firma by se proto měla snažit, aby i zaměstnanec, který od ní odchází, se s ní cítil svázán.

## Je to vůbec možné?

Jistě. I v superfirmě se může dostavit deziluze, ale zaměstnanec by měl odcházet s tím, že společnost chce zjistit, v čem byl problém, a snažit se ho případně napravit.

V tomhle mají mladí lidé v rukou silné zbraně – sociální sítě a moderní technologie, kde se rozčarování šíří velmi rychle…

Mladí jsou pořád online, hledají tam informace, sbírají recenze, názory a komentáře. S tím musí firmy pracovat, protože spíš je slyšet ten, kdo je nespokojený.

***Magdalena Nová***
