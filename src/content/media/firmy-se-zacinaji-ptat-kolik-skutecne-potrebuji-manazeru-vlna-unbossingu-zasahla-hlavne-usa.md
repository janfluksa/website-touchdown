---
title: >-
  Firmy se začínají ptát, kolik skutečně potřebují manažerů. Vlna unbossingu
  zasáhla hlavně USA
date: 2024-12-11
papers: Hospodářské Noviny
---
Je to jako vlna, která započala přibližně před pěti lety. Firmy v Česku i ve světě si začaly všímat, že mají příliš mnoho manažerů. V rámci úspor i&nbsp;[zefektivnění](https://archiv.hn.cz/c1-67320330-jestli-mas-uz-hotovo-tady-mas-dalsi-praci-jak-si-firmy-odhani-nejlepsi-zamestnance)&nbsp;proto začaly postupně rušit část vedoucích pozic uvnitř struktury, to znamená&nbsp;šéfy některých oddělení či divizí. Trend zeštíhlování středního managementu je zejména v USA letos v plné síle. Proč se tato strategie může firmám vyplatit?

Střední manažeři jsou v&nbsp;[amerických firmách](https://archiv.hn.cz/c1-67434940-velky-navrat-do-kancelari-sefove-svetovych-firem-predvidaji-konec-home-office-jak-to-vypada-v-cesku)&nbsp;už&nbsp;pět let v řadě jednou z nejčastěji propouštěných kategorií zaměstnanců. Podle údajů agentury&nbsp;[Bloomberg](https://www.bloomberg.com/news/newsletters/2024-03-15/bloomberg-evening-briefing-middle-managers-are-getting-fired-more-often?sref=bAZmg5gk)&nbsp;tvořili loni střední šéfové třetinu všech propuštěných lidí – o 20 procent více než v roce 2018.&nbsp;

Snaha o&nbsp;[zefektivnění manažerské struktury](https://archiv.hn.cz/c1-67446130-doba-manazeru-skoncila-exsef-legendarniho-maziva-wd-40-vysvetluje-jak-na-spravny-leadership)&nbsp;tam letos pomyslně vrcholí. Americká média dokonce 2024&nbsp;nazývají rokem „velkého unbossingu“. Například finanční ústav Citibank oznámil, že chce v následujících letech zrušit 20 tisíc pozic a seškrtat současných 13 manažerských úrovní na osm. Místní doručovací služba United&nbsp;Parcel Service uvedla, že by zrušením 12 tisíc manažerských rolí ušetřila ročně náklady přes jednu&nbsp;miliardu dolarů.

A ačkoli nejsou pro české prostředí&nbsp;k dispozici podobná přesná data, místní zástupci firem&nbsp;popisují situaci v tuzemsku velmi podobně.&nbsp;Za zlomových též považují posledních pět let. „Někdy se jedná o radikální změnu v organizační struktuře, jindy firmy jdou konzervativnější cestou a využívají odchodů zaměstnanců k redukci a přeskupení týmů,“ říká&nbsp;například headhunterka Barbora Tomšovská, šéfka agentury Touchdown.

Podle Milana Rataje, zakladatele personálního start-upu Sloneek, během nich firmy k zjednodušování struktur dovedla zejména nutnost ušetřit. A díky tomu nyní vidí, jak neefektivně doposud fungovaly, pokud jde o&nbsp;[přijímání zaměstnanců](https://archiv.hn.cz/c1-67450960-kvuli-problemum-u-sousedu-mizi-z-ceskeho-prumyslu-tisice-pracovniku-proc-to-ale-neni-videt-na-nezamestnanosti)&nbsp;či tvoření nových manažerských rolí.&nbsp;

„Lidé se nabírali často jen na základě pocitu, že ‚potřebujeme další ruce‘. Málo už se plánování podrobovalo většímu zkoumání, hledání rezerv v procesech, zbytných agendách, které nepřinášejí smysluplnou přidanou hodnotu,“ říká Rataj.

Firmy zároveň&nbsp;s&nbsp;celkovým rozvojem doposud přirozeně bobtnaly a přibývaly stále další funkce a divize. „Například dříve byl ve firmě na IT jeden člověk, dnes má specialisty na frontend, backend, UX, Tester a tak dále,“ doplňuje Jan Mašek, spoluzakladatel sítě Red Button, která se zabývá poradenstvím pro firmy&nbsp;v oblasti podnikání a inovací.

Vyhazov některých manažerů zároveň urychlil i rozvoj technologií spojený se způsobem, jakým se v rámci firem komunikuje. Mají společné komunikační kanály a už dávno tak není nutné, aby&nbsp;zprávy o dění ve firmě předával&nbsp;hierarchicky jeden manažer druhému a ten pak svému týmu. Podle Sandry&nbsp;Fridrichové z Red Button si podniky&nbsp;zároveň všimly, že v rámci složité struktury fungovala komunikace velmi pomalu a zároveň&nbsp;docházelo i ke zkreslením.

Tuto zkušenost potvrzuje například Česká spořitelna, která&nbsp;před pěti lety zrušila celou jednu manažerskou úroveň. Namísto tradičního vertikálního dělení na různé divize firma ve své struktuře vytvořila&nbsp;jakési samostatné buňky, kterým říká kmeny. Ty sdružují zaměstnance více zaměření, kteří společně vymyslí inovaci a&nbsp;rovnou ji i realizují – a nemusí čekat na to, až jejich nápad proputuje složitou korporátní strukturou například mezi produktovým a IT oddělením.&nbsp;

„Kmeny&nbsp;představují svým způsobem samostatné firmy uvnitř firmy,“ popisuje mluvčí společnosti Filip Hrubý. A výsledky této změny už&nbsp;jsou&nbsp;podle něj nyní ve společnosti cítit&nbsp;– zatímco dříve trvalo řádově roky, než se&nbsp;nějaký nápad zcela realizoval, nyní to zabere pár&nbsp;měsíců.

Oslovení odborníci momentálně&nbsp;největší úbytek šéfů v českých firmách pozorují&nbsp;zejména&nbsp;v IT sektoru. Jde totiž o odvětví, které je zvyklé pracovat s daty, pravidelně je vyhodnocovat a určit, kde mají slabá místa. Některé z technologických podniků&nbsp;se proto v posledních letech vydaly cestou takzvaných samořídících týmů, tedy&nbsp;[struktury zcela bez šéfů](https://archiv.hn.cz/c1-67192500-sefa-nemame-stale-vice-mensich-firem-voli-kolektivni-rizeni-stmeluje-a-pomaha-celit-krizim). Manažer v nich funguje spíše jako jakýsi kouč, k němuž si chodí zaměstnanci pro rady. Ani tento přístup se ale nehodí pro všechny.

„Firmy, které sahají k alternativním a&nbsp;svobodnějším způsobům řízení, se potýkají s řadou problémů. Naše školství ani výchova zatím příliš nepodporují&nbsp;samostatnost dětí a stále fungujeme na příkazech, trestech a odměnách,“ doplňuje Fridrichová z Red Button.

Tradičnější manažerská struktura tak bude mít&nbsp;podle Maška v některých firmách stále své místo. „Její&nbsp;role zatím zůstává klíčová především ve firmách, které vytváří složité a silně regulované celky. Často jde o&nbsp;vybrané oblasti průmyslu, bankovní sektor nebo třeba retail.“ Dodává však, že i tam může větší robotizace se strukturou ještě zahýbat.

Jak dodává například Zuzana Kubíková z&nbsp;poradenské společnosti RSM, vždy záleží na konkrétní&nbsp;společnosti&nbsp;a jejím přístupu. „Zatímco v některých firmách skutečně může s&nbsp;odbouráním středního managementu dojít ke zvýšení produktivity, jiné ji mohou ztratit,“ říká s tím, že pozice šéfů&nbsp;oddělení či divizí slouží také jako dobré místo, kde si vychovávat pozdější vrcholové manažery. Ti pak zároveň slouží&nbsp;jako mentoři&nbsp;pro mladé zaměstnance.

Kristýna Matějková HN
