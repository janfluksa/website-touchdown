---
title: Na pohovor jděte vždycky ve společenském obleku
date: 2015-10-12
papers: Deník
logo: denik
---
Společenský oděv je vyjádřením úcty k člověku, se kterým jednáte, proto nikdy na pracovní pohovor nechoďte v ležérním oblečení nebo riflích. Manažer investiční skupiny DRFG odpovědný za finanční služby Břetislav Hrabě a jednatel a spolumajitel společnosti Royal Vision Petr Válek, společně s výkonnou ředitelkou poradenské společnosti Touchdown Barborou Tomšovskou radí, jak se obléct na pohovor. Shodují se, že je dobré do obleku na pohovor investovat. Zároveň ale musí být pohodlný. Drahý totiž automaticky neznamená kvalitní a padnoucí.

Podle Tomšovské výběr vhodného oblečení vždy záleží na pozici, o kterou se člověk uchází. „Společenský oblek je ale univerzální a nic se jím nezkazí,“ říká. Dodává, že například v tradičním sektoru bankovnictví je to nutnost. Hrabě upozorňuje, že je nutné, aby oblek byl jednobarevný a ladil s kravatou. Naopak pokud prostředí není příliš konzervativní, není nutné mít kravatu.

„Když se jedná o kreativní pozici, například v reklamní agentuře, může být oblečení ležérnější. Vždy bych ale doporučila aspoň společenské kalhoty a košili,“ zdůrazňuje Tomšovská.

## Vyjádření úcty

Hrabě upřesňuje, že obecně je oblečení vyjádřením úcty k tomu, s kým uchazeč jedná.
„Zároveň je to vizitka uchazeče.
Proto je vždy nutné na první pohovor přijít ve společenském oblečení,“ je přesvědčený Hrabě.
Podle Válka zaujme víc zájemce v obleku než kluk v roztrhaných džínech.
„Určitě nezkazíte nic tím, když si obléknete vycházkový oblek, to znamená jednobarevnou košili, nevýraznou kravatu a šněrovací boty,“ radí muž.

Ženy podle názoru Tomšovské zapůsobí v kostýmku, šatech nebo sukni a elegantní halence. Hrabě doplňuje, že i ženy mohou zvolit kalhoty či kalhotový kostým. „Barvu musí ženy zvolit podle denní či noční hodiny a také podle typologie. Zároveň ani v létě nesmí zapomenout na punčochy,“ upozorňuje Hrabě.
Válek vyzdvihuje, že čím vyšší je poptávaná pozice, tím lepší oblečení musí žena mít. „Vyhnul bych se krátkým sukním, hlubokým výstřihům a odhaleným ramenům,“ vypočítává Válek.

## Nechoďte v riflích

Dodává, že uchazeč nesmí nikdy na pohovor jít v riflích. „I kdyby šlo o pozice, kde poté pracovní dress code umožňuje ležérnější oblečení,“ upozorňuje Hrabě.

Podle Tomšovské se vyplatí investovat do oblečení na pohovor. „Minimálně vás bude slušný oblek stát okolo deseti tisíc korun,“ říká Tomšovská. Podle Hraběte je při výběru důležité nedívat se jen na cenu. „Jde o střih, materiál, barvu a také samozřejmě o to, jak oblek padne. Dnes jde pořídit oblek z přírodních materiálů už za několik tisíc korun. Zároveň desítky tisíc může stát oblek, který nakonec vyhovovat nebude,“ vyzdvihuje Hrabě. Dodává, že drahý neznamená automaticky kvalitní a padnoucí.

Boty podle něj musí být hlavně čisté. Hrabě vyzdvihuje, že je důležité, aby boty s oblekem ladily. „Zvolil bych šněrovací s tenkou koženou podrážkou. Barva musí ladit k aktovce a pásku u kalhot a hodinek,“ popisuje.
Také Válek upozorňuje na důležitost čistoty bot. „Nejlepší jsou tmavé, kvalitní, uzavřené, bez módních výstřelků. „U žen spíše lodičky. A nedoporučil bych sportovní obuv,“ říká Válek.

## Volnější než Itálie

Poté, co uchazeč práci získá, záleží na firemní kultuře, zda bude muset i dál chodit do práce v obleku.
„Například v Itálii se i ve velkých vedrech nosí ve většině firem saka a kravaty. U nás se to ale nevyžaduje,“ říká Tomšovská.

Podle Válka je to nutnost jen na některých pracovních místech.
„Pokud pracujete v bance, právní kanceláři, státní správě či na vysokém manažerském postu, tak vás ani tropické teploty neomlouvají,“ vyzdvihuje.

Hrabě tvrdí, že i v letních tropických teplotách lze pohodlně chodit ve společenském oblečení.
„Dnes je možné pořídit oblek z odlehčených materiálů, tedy i ve vedrech je možné dodržovat základní pravidla etikety. Vysoká teplota přece nesouvisí s tím, jak chci na okolí skrze oblečení působit, co chci neverbálně vyjádřit,“ zdůrazňuje Hrabě.
