---
title: "Osobností HR 2016 se stala Eva Vacíková"
url: ""
date: 2017-01-10
papers: ""
---

> Sídlo společnosti Microsoft ČR hostilo již pátý výroční HR SUMMIT Klubu zaměstnavatelů. Na něm se mimo jiné rozhodovalo, kdo se v soutěži Zaměstnavatel roku 2016 stane osobností HR. Slavnostního vyhlášení se zúčastnili přední personalisté z České republiky. Partnerem akce a poradenským garantem je společnost Touchdown. (TZ)

Prestižní soutěž Zaměstnavatel roku vyhlašovaná Klubem zaměstnavatelů odhaluje vítěze v deseti kategoriích. I letos v prvním pololetí nominovali HR odborníci v regionálních kolech soutěže desítku finalistů individuálního ocenění Osobnost HR. Na slavnostním vyhlášení v sídle české pobočky Microsoftu volili sami jeho účastníci v živém hlasování ty nejlepší. Vyhrála Eva Vacíková (FEI Czech Republic), kterou následoval Ondřej Slabý (Fortuna Game) a Luboš Tejkl (TIETO). Ceny vítězům předávala Barbora Tomšovská z personální agentury Touchdown.

## Pořadí vítězů
1. Eva Vacíková – FEI Czech Republic
1. Ondřej Slabý – Fortuna Game
1. Luboš Tejkl – TIETO

„Úspěšné a včasné obsazení nově vzniklé či uvolněné pracovní pozice podle požadovaných kritérií potřebuje ze strany personalisty pořádnou dávku profesionality. Zejména v době stálého ekonomického růstu, kde se ČR dnes nachází, není lehké najít pravého odborníka na danou pozici. Anketa Osobnost HR ukázala, že těch, kteří to dokážou je mezi headhuntery hodně a ocenění by si zasloužilo mnohem více HR manažerů,“ řekla Barbora Tomšovská majitelka personální agentury Touchdown, která se specializuje na vyhledávání manažerů a jejich rozvoj.

Nízká nezaměstnanost nenahrává době loajálních zaměstnanců. Pryč je doba jedné práce na celý život. Mladá generace je pracovně nestálá, chce více volného času, pracovat odkudkoliv a nemá problém kvůli tomu v krátké době několikrát za sebou změnit pracovní místo. Menší věrnost zaměstnavatelům však vytváří nové výzvy pro firmy, a především jejich odborníky. „Větší firmy se již dnes velmi seriózně zabývají Employer brandingem a snaží se svoji kulturu přizpůsobit zaměstnancům, které chce přilákat a udržet. Ty menší si potom najímají specializované agentury, které jsou jim schopné dodat kvalifikované a odpovídající zaměstnance dle přesně specifikovaných požadavků,“ dodala závěrem k výsledkům soutěže Barbora Tomšovská. Důležité však není je pouze najít, ale také pracovat na tom, aby je firma motivovala a udržela si je.