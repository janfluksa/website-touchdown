<!DOCTYPE html><article> <h1>Firmy začínají doplňovat týmy</h1> <p><em>1/25/2010</em></p> <p><strong></strong></p> <div> Vidíme malé světlo na konci tunelu. Tak popisuje Barbora Tomšovská, výkonná ředitelka personální společnosti Touchdown Czech Republic, finanční krizi z pohledu executive search. Firmy prý nyní do rozvoje a školení svého vyššího a středního managementu investují více než před pár měsíci. „Už nikdy ale nenaberou lidi zpět do plných předkrizových stavů,“ upozorňuje. Tomšovská přiznává, že se rok 2009 její společnosti nevyvedl tak, jak původně plánovali. „Odpovídá to realitě, loňský rok podle mého názoru zamával s každým,“ říká.

## Myslíte, že před krizí byly firmy přezaměstnané?

TOMŠOVSKÁ: Řekla bych, že někdy ano, například některé velké banky. Tam se počet zaměstnanců sníží, a nic se nestane. Dnes už firmy začínají své týmy zase doplňovat. Do původních čísel se to ale nevrátí. Společnosti jsou ještě pořád opatrné a nevědí úplně přesně, jak bude situace nadále vypadat.

## V které z oblastí, na něž se zaměřujete, je dnes situace nejlepší?
TOMŠOVSKÁ: Hodně pracujeme pro společnosti s rychloobrátkovým zbožím, potravinářské, drogistické firmy nebo oblast farmacie. Tyto firmy poměrně „jedou“ a místa v nich jsou, ať už jde o výměnu za někoho nebo otevření nového místa. Horší je to ve výrobě, především automobilové, která byla dříve hodně silná. Firmy z tohoto odvětví dnes nemají jasnou budoucnost. Automobilový průmysl byl podpořen balíčky šrotovného. To podle mě automobilkám pomohlo, mohlo to určitý stav oddálit. Příliš velkým zastáncem podobných zásahů do ekonomiky ale nejsem, jsou selektivní.

## Jaký profil by měl splňovat uchazeč, aby dnes snadno nalezl práci?
TOMŠOVSKÁ: Mělo by jít o člověka, který v minulosti práci příliš neměnil. Dříve jsme se setkávali s lidmi, kteří pracovali rok zde, rok a půl tam. Ve chvíli, kdy byl na trhu nedostatek pracovníků, práci vždycky našli. Avšak v současnosti, kdy se poptávka mění a na trhu je víc zájemců než pracovních pozic, si firmy vybírají. Když máte člověka, který během pěti let praxe vystřídal pět firem, tak se za ten rok neukáže, jestli byl nějakým přínosem. Spíš to indikuje, že dotyčný utíká, je-li nějaký problém. Firmy chtějí i vzdělání, i když to není alfou a omegou. Jde spíše o zkušenosti a loajalitu. Dnes máme trend změn, spousta firem musela vystoupit ze zaběhnutého cyklu. Proto jsou dnes žádáni lidé, kteří mají nápady a dokážou se na situaci podívat ze širší perspektivy.

## Oslovují vás dnes více firmy, že hledají nové manažery, nebo vám naopak chodí více životopisů?
TOMŠOVSKÁ: Oproti roku 2008 bylo loni určitě víc těch životopisů. Na začátku minulého roku bylo relativně dost zakázek. Od dubna do srpna poptávalo méně firem, zhruba od září se to zase zlepšilo.

## Jaké jsou největší změny v oblasti executive search za posledních patnáct let?
TOMŠOVSKÁ: Za prvé se mění typy firem, které tyto služby využívají. Když jsme začínali, šlo hodně o společnosti s rychloobrátkovým zbožím typu Coca Coly, Nestlé a podobně. Pak se těžiště posouvalo do služeb a do automobilového průmyslu, v němž byly obrovské investice. Dnes se zájem vrací zpět k rychloobrátkovým firmám nebo do farmaceutické branže a výroba je opět poptávána méně.
Co se týče zvyklostí, na začátku devadesátých let šlo o novou službu a lidi na ni nebyli připravení. Oslovení kandidáti byli někdy překvapení, jak jsme se k nim vůbec dostali. Nyní je executive search něco, na co jsou top a střední manažeři zvyklí. Ti kandidáti, již zvažují změnu, vystaví svůj životopis na nějaké sociální síti, což indikuje, že jsou otevření novým věcem. Vše se také zrychlilo. V minulém desetiletí se životopisy a specifikace posílaly poštou, v lepším případě faxem. Trvalo týden, než jsme se s tím člověkem setkali. Dnes je vše mnohem rychlejší a efektivnější.

Když někdo za pět let vystřídá pět firem, může mít dnes potíže, míní výkonná ředitelka personální společnosti Touchdown Czech Republic.

*Autor: Eva Jarešová, euro.cz* </div> </article>