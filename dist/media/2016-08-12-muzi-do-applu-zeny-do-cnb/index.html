<!DOCTYPE html><article> <h1>Muži do Applu, ženy do ČNB</h1> <p><em>8/12/2016</em></p> <p><strong></strong></p> <div> Vysokoškolačky, zejména ekonomky, by pracovaly nejraději v ČNB. Stejně je však láká Čedok či L’Oréal. Zato u mužských protějšků byste poslední dvě firmy hledali na předních místech marně. Ti raději chtějí kariéru spojit se značkami, jako je Apple či BMW.

„Vždy jde o to, s čím se uchazeč o práci více ztotožní. A je běžné, že technologie přitahují více muže, byť existuje na trhu řada výjimek,“ zamýšlí se Barbora Tomšovská, personalistka a „lovkyně“ manažerů ze společnosti Touchdown. Podle ní záleží také na způsobu personálního marketingu, který určuje pozici značky na trhu práce. Někdy je směřován více na muže, jindy na něžné pohlaví.

Z průzkumu německé společnosti Trendence Institut vyplývá, že mezi ženami ekonomkami letos vítězí Česká národní banka před společností Škoda Auto a Googlem. Celkově však v ženském žebříčku převládají spíše poradenské firmy, banky a obchodní firmy s rychloobrátkovým zbožím, jako je Nestlé, Unilever či výrobce sušenek Mondelez.

U žen techniček zvítězila akademická půda a Akademie věd ČR opět před populární Škodou Auto. I techničky ale často volily firmy, jako je Nestlé, L’Oréal nebo výrobce léků Zentiva, který u nich byl dokonce na čtvrtém místě. Vystudovaní technici pak často dávali přednost technologickým společnostem a strojírenským firmám, kam patří Honeywell, Siemens či plzeňská Škoda Transportation.

Oproti loňsku se mezi vyhledávané zaměstnavatele probojovala také Armáda ČR. Z průzkumu navíc vyplynulo, že ženy v Česku očekávají o 16 procent nižší mzdu než jejich mužští kolegové. A to jak v případě technických, tak ekonomických oborů. Průměrný rozdíl v očekávání napříč Evropou je přitom kolem 20 procent. Vyšší mzdovou propast mezi pohlavími studenti předpokládají v Rusku, Bulharsku, Slovensku, ale také v Itálii či Norsku. </div> </article>