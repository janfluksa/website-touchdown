<!DOCTYPE html><article> <h1>Pro headhuntery jinak</h1> <p><em>2/8/2010</em></p> <p><strong></strong></p> <div> &gt; Mnoha kandidátům na manažerské funkce se začíná vracet pokora, která jim dříve scházela

## Pracovní trh
I pro headhuntery platí, že dnešní doba se liší od té minulé. Změna je pro ně především patrná ve výběru kandidátů na manažerské pozice pro klienty. Dříve záleželo na potenciálních kandidátech, kteří se dle toho chovali. Dnes se však situace na trhu s kandidáty výrazně změnila.

## V minulosti arogance
Byl-li v minulosti osloven nějaký kandidát na manažerskou funkci, odpověděl, že už mu několik headhunterů telefonovalo, a zajímala ho pouze finanční částka. V horším případě prohlásil, že ve firmě, v níž právě pracuje, má jistý konkrétní plat, a pokud nedostane výrazně vyšší, nebude se ani obtěžovat na schůzku přijít.

Nezajímala ho funkce – zda není například zajímavější – ale jen materiální stránka. Občas se zdálo, že je třeba natáhnout červený koberec, aby se kandidáti s headhunterem vůbec bavili. I přístup k nabízené pozici byl u kandidátů leckdy v podstatě neprofesionální.

Například se stalo, že kandidát, který prošel výběrovým řízením na vrcholnou manažerskou funkci a byl doporučen v užším výběru klientovi, si vymínil setkání až v osm hodin večer. Klient na to bez problémů přistoupil a na setkání přijel i regionální ředitel ze zahraničí. Na kandidáta však čekali marně. Nedorazil, a ani se neomluvil. Nebral ani telefon, a když byl příští den dostižen, měl připravenu směšnou výmluvu, že srazil srnu a zapomněl mobilní telefon v hotelu. V té době však byl nedostatek lidí a tento kandidát věděl, že bude-li hledat práci, vždy ji najde, na což hřešil. Několikrát se stalo, že vybraný kandidát podepsal několik smluv a po nástupu do jedné z firem o tom neinformoval ani ostatní společnosti, ani headhuntera.

## Jiná situace
Dnes se situace obrátila. Kandidáti na manažerskou funkci klepou na dveře headhunterských agentur a jsou to spíše firmy, které si mohou vybírat. Mnoho kandidátů je připraveno přijmout nižší plat než ve firmě, ve které právě pracují. Působí jim to sice problémy, protože většina z nich má hypotéky vázané na vysoký plat, ale to potenciálního zaměstnavatele nezajímá. Zajímá ho kvalitní člověk, za něhož je firma ochotna nabídnout adekvátní plat, ale ne vyhnaný do kosmických výšek. Nejen letos, ale i v několika posledních letech jsou manažeři ochotni se smířit s nižším platem. Uvědomují si totiž, že kdyby trvali na svých požadavcích, které nereflektují realitu trhu, pak by jen obtížně hledali práci. Jako by se začala vracet pokora, která dříve v přístupu mnoha kandidátů na manažerské funkce scházela. Kandidáti na manažerskou funkci si začínají uvědomovat, že je trvale nezbytné slušné a profesionální chování. A smůlu mají ti, kteří se už projevili jako nespolehliví a nedodržující sjednané domluvy. Ty už totiž headhunterské agentury nabízet nebudou.

***Barbora Tomšovská**, výkonná ředitelka, Touchdown Czech Republic* </div> </article>